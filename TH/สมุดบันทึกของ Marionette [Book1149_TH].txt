วันที่ ■ เดือน ■ อากาศแจ่มใส

Alain มอบสมุดบันทึกให้ฉันมากมาย ฉันมักจะเขียนแค่สองสามขีดแล้วก็โยนทิ้ง ทุกครั้งที่ถึงเวลานั้น สีหน้าของเขาดูบอกไม่ถูก แต่เขาก็ยังคงให้สมุดใหม่กับฉันอยู่ดี ฉันไม่เข้าใจว่าทำไมเขาถึงทำแบบนี้
ฉันไม่รู้ว่าทำไมถึงเขียนแค่สองสามขีดแล้วก็โยนทิ้ง แล้วก็ไม่รู้ว่าทำไมเขาถึงยอมให้ฉันทำอย่างนั้น เขาบอกว่าโมดูลอารมณ์ของฉันสมบูรณ์แบบมาก แต่ฉันไม่เข้าใจเลย
นี่เป็นสมุดเล่มใหม่ ฉันไม่อยากโยนมันทิ้งอีกแล้ว
ฉันก็เลยหัดจดบันทึก
ฉันเริ่มจดบันทึก

วันที่ ■ เดือน ■ อากาศแจ่มใส

ฉันเรียนรู้มากขึ้น และการพูดจาก็สุภาพขึ้นด้วย สุภาพที่ว่านี้ ฉันก็เพิ่งเรียนมาเอง Alain บอกว่าไม่จำเป็นต้องฝืน ฉันไม่เห็นด้วย แต่ฉันทำได้ดีมาก
การสนทนายามบ่าย ได้ข้อสรุปดังนี้: หนึ่ง Alain เป็นคนสร้างฉันขึ้นมา สอง เขาสร้างฉันขึ้นมาเพื่อรำลึกถึงน้องสาวที่จากไปของเขา และตอนนี้เขาก็รู้สึกผิดมาก สาม ความสามารถในการเรียนรู้ของฉันสูงกว่าที่คาดการณ์ไว้
น้องสาวของ Alain Guillotin ชื่อว่า Marianne Guillotin เธอจากไปนานแล้ว Alain สร้างฉันเสร็จในวันเกิดครบรอบหกสิบห้าปีของเขา เขาบอกว่าฉันเป็นเพื่อน เป็นครอบครัว เขาดีใจที่ชีวิตนี้มีเพื่อนร่วมทางเพิ่มขึ้นอีกคน
Alain ไม่เคยนิยามความสัมพันธ์ของเรา แต่ก็ชัดเจนว่าฉันไม่ใช่ Marianne Guillotin เขาเองก็ยอมรับเรื่องนี้ แถมยังคิดว่าฉันแตกต่างจาก Marianne Guillotin อย่างสิ้นเชิง และเขาก็หวังว่าฉันจะทำทุกอย่างตามใจชอบได้
เมื่อฉันบอกว่าไม่อยากโยนสมุดบันทึกทิ้งอีกแล้ว Alain ก็ดูมีท่าทีสั่นไหว เขาคงอยากจะ "ร้องไห้" แต่ก็ไม่ได้ "ร้องไห้" ออกมาจริง ๆ
Alain บอกว่าฉันก็สามารถมีวันเกิดของตัวเองได้ถ้าอยากมี ฉันลองคิดอย่างจริงจังแล้ว เขาบอกว่ามนุษย์บนโลกเลือกวันเกิดเองไม่ได้ แต่ฉันเลือกได้ ฉันเป็นอิสระ

วันที่ ■ เดือน ■ เมฆครึ้ม

อาการของ Alain แย่ลงเรื่อย ๆ หมอมาตรวจหลายครั้งแล้ว แต่เขากลับปิดประตูไม่ยอมให้ฉันรู้
ฉันรู้สึกถึงอะไรบางอย่าง ต่อมา Alain ก็บอกว่านั่นคือ "ความโกรธ" และ "ความเศร้า" เขาดีใจมากที่ฉันเรียนรู้สิ่งเหล่านี้ได้
แต่เขาบอกว่าฉันยังไม่เข้าใจความหมายของ "ความรู้สึกผิด" เพราะกลไกทางสังคมเบื้องหลังของอารมณ์นั้นซับซ้อนเกินไป สัตว์และจักรกลจึงเรียนรู้ได้ยาก
ฉันคิดว่าตัวเองไม่จำเป็นต้องเข้าใจเรื่องพวกนี้หรอก
Alain ถามฉันว่าอยากได้อะไร ฉันตอบไปว่าฉันอยากให้เขามีสุขภาพดี
นอกจากนั้น Alain ยังให้ฉันดูสิ่งประดิษฐ์ใหม่fh;p เขาเรียกมันว่า "Pronoria"
เราไม่สามารถนิยาม Pronoria ว่าเป็นครอบครัว ญาติ หรือเพื่อนได้ เพราะ Pronoria ไม่มีโมดูลความรู้สึกแบบเดียวกับฉัน
ฉันไม่เข้าใจว่าทำไม Alain ไม่สร้างมันให้เหมือนกับฉัน Alain บอกว่าฉันกับมันต่างก็เป็นสิ่งที่ไม่อาจทำซ้ำได้ ฉันก็คือฉัน ส่วน Pronoria เป็นเพียงกลไกจักรกลบริสุทธิ์เท่านั้น

วันที่ ■ เดือน ■ เมฆครึ้ม

จัดเก็บคลังสินค้า ทำความสะอาดห้อง
ทดสอบฟังก์ชันพื้นฐานของ Pronoria
