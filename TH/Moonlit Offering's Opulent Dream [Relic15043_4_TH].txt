
เคยมีอยู่ยุคสมัยหนึ่ง ที่วงล้อสีเงินซึ่งขับเคลื่อนโลกแห่งปฐมกาล ยังคงมีจำนวนถึงสาม
ในยุคนั้น กฎเกณฑ์ที่สรวงสวรรค์ประทานลงมายังไม่ได้รวบรวมเป็นปึกแผ่น ขอบเขตแห่งวิถีมนุษย์ก็ยังไม่ได้ถูกขีดคั่น

เหล่าประชาของเทพกระจัดกระจายอยู่ตามอุทยานและหุบเขาที่เพิ่งรังสรรค์ จำนวนมากล้นสุดคณานับ
ผู้ส่งสาสน์ของฟากฟ้าเดินอยู่ท่ามกลางผู้คนที่ไร้เดียงสา เพื่อคอยหว่านโปรยความรุ่งเรืองและภูมิปัญญา
ทว่าท้ายที่สุด ความรุ่งเรืองที่เทพเจ้าเคยให้คำมั่นไว้ก็ได้จุดประกายสติปัญญา และสติปัญญานั้นก็นำมาซึ่งความเคลือบแคลงสงสัย

เพื่อแสวงหาคำตอบ ผู้คนจึงเฟ้นหานักบวช ทว่าด้วยความหวาดกลัวในคำตอบ นักบวชจึงสถาปนาองค์ราชา
ผู้ส่งสาสน์ของเทพเจ้าโกรธเกรี้ยวต่อความโง่เขลาของปุถุชน เมื่อต้องเผชิญหน้ากับคำถามของพวกเขา เหล่าทูตศักดิ์สิทธิ์จึงเลือกที่จะนิ่งเงียบ
ดังนั้นผู้คนจึงเบนสายตาขึ้นสู่ท้องฟ้า และประกอบพิธีบวงสรวงแด่ดวงจันทร์ทั้งสามดวง ท่ามกลางราตรีกาลที่แสงตะวันไม่อาจส่องถึง

เหนือฟากฟ้ายามวิกาล เหล่าธิดาแห่งความฝันและบทกวีได้เฝ้ามองความผันแปรของโลกมนุษย์อยู่ทุกเมื่อเชื่อวัน
ท่ามกลางห้วงนิทราแห่งอาณาจักร Arianrhod เบื้องล่างบันไดเจ็ดสิบชั้น และข้างเรือสีเงินที่ส่องประกาย
จวบจนพวกนางได้ยินว่า ดวงใจของเหล่ามนุษย์ตัวจ้อยที่น่าเวทนาเหล่านี้ ก็เต้นระรัวสอดประสานไปกับการสั่นไหวของดวงจันทร์เช่นกัน...

ม่านราตรีทอดสายตาลงมายังผืนโลก เฉกเช่นดาราสีเงินที่เคยส่องประทีปนำทางให้แก่เรือเวหาของเหล่ามังกร
พวกนางนำพาความบ้าคลั่งและแรงบันดาลใจหวนคืนสู่ใต้เงาจันทร์ สิ่งนั้นคือคำตอบที่ "ระเบียบ" ไม่อาจมอบให้ได้
ยามเมื่อดาวประกายพรึกทอแสงขึ้นอีกครา ผู้นำพิธีผู้หวนคืนจากยอดขุนเขาได้นำเครื่องรางวงล้อชิ้นเล็ก ๆ กลับมาด้วย
"วงล้อจันทรา" นี้ คือพันธสัญญาใหม่ที่จันทราทั้งสามได้ให้ไว้แก่ปวงประชา...