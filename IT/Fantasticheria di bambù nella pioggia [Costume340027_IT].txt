"No, no, anche questa è sbagliata... Che strano. La Maestra aveva descritto le caratteristiche di quest'erba molto chiaramente..."
Quei mormorii si erano ripetuti così tante volte che persino le ombre mattutine dei bambù sembravano annuire insieme alla bambina imbronciata.
Eppure, gli alti bambù riuscivano a vedere ciò che lei non poteva. I ravioli al vapore nel suo cestino erano quasi finiti, le era rimasta pochissima frutta, e la sua borraccia aveva già iniziato a sgonfiarsi. Non era nelle condizioni di continuare...
L'acqua, almeno, non era un problema. Le gocce di pioggia rimanevano sulle foglie di bambù, e nel peggiore dei casi avrebbe potuto leccarne qualcuna... Il ruscello ai piedi della montagna non era nemmeno così lontano. Se avesse continuato a camminare in discesa, ci sarebbe arrivata in poco tempo.
"Mm... Penso di essere arrivata nel posto sbagliato. Devo salire più in alto".
Con un colpetto sulla roccia, la ragazza in blu balzò in piedi, scrollò il cestino e si preparò a scalare ancora più in alto la montagna.
Tra il fruscio del vento, il bambù ululava con un sospiro d'esasperazione. Come poteva essere tanto testarda? Aveva cercato senza sosta, ma non accennava a desistere.
Avanzò con passo deciso, e i bambù s'affrettarono a dividersi su entrambi i lati per evitare di graffiarle le braccia e le guance. Stretti tra di loro, osservarono dall'alto mentre la ragazza correva e si fermava, si accucciava per mormorare tra sé, e scuoteva la testa con un sospiro.
I bambù pensarono tra sé:
"Che questa bambina sia un'Adepta? No, no, non è possibile. Un'Adepta non sarebbe mai inciampata in una roccia, caduta a terra e balzata in piedi per inseguire assieme al suo piccolo compagno giallo e arancione i ravioli al vapore che rotolavano fuori dal suo cestino.
Se gli Adepti raggiungessero un ruscello, lo attraverserebbero con facilità. Non come lei, che ha vagato senza meta finché non ha trovato un albero caduto e lo ha oltrepassato gattonando con mani e piedi".
"Maestra... La prego, non mi rimproveri per aver sporcato i vestiti nuovi che mi ha dato. Li laverò per bene quando tornerò...
E non mi biasimi per non averglielo detto... Devo mettere in pratica ciò che so, e fare sempre affidamento su me stessa prima che sugli altri...
Se corressi sempre da lei per ogni minima cosa e mi aspettassi che la risolvesse lei per me, come potrei mai migliorarmi...?"
Maestra? Allora forse è l'allieva di qualche maestra illustre, venuta qui per affinarsi? No, improbabile. In tal caso, la sua maestra sarebbe nelle vicinanze...
"...Questa... Sì, cura la tosse notturna. E questa è... Mm, per l'insonnia? Dovrei prenderla anch'io. Quella nonnina non ha riposato bene ultimamente..."
Ah, quindi dev'essere un'apprendista farmacista. Poverina. Che medicina rara starà cercando, per faticare così tanto? Il suo abito blu si sta già trasformando in un mantello di fango.
"Questa... è una spezia? La porterò a far vedere a Xiangling...
E questa... Qiqi ne raccoglie spesso. Sì, dovrei prendergliene un po'...
Alla Maestra piace questo fiore. Ne porterò indietro alcuni...
Yanfei non ha detto che la sua amica sta cercando delle erbe di Liyue? Questa dovrebbe essere perfetta. Gliene porterò un po'..."
La pioggia cadente colpiva i bambù, facendoli oscillare.
Era proprio una ragazzina particolare! Aveva scalato l'intera montagna e raccolto erbe lungo il percorso, mormorando di altre persone per tutto il tempo. Cadendo, il suo abito blu era diventato del colore del fango, per poi tornare al suo blu originale sotto la pioggia di montagna. Era come un giovane germoglio sepolto nel terreno, che si fa strada attraverso la roccia con ostinata determinazione, inciampando verso la superficie, e mostrando il suo vero colore solo dopo essere stato lavato dalla pioggia.
Quindi non era né un'Adepta né una apprendista farmacista, ma un comune germoglio di bambù.
"...L'ho trovata! L'ho trovata... finalmente..."