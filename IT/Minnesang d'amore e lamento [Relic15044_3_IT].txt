
Il vino rosso sangue brillava nelle coppe dorate, e la giada color dell'acqua giaceva sulle pallide trecce.
I piedi nudi non calpestavano più le schegge di neve argentata; solamente della polvere d'argento cadeva sui suoi piedi come neve.
Sotto l'ombra della torre imponente, in una prigione di illusioni incantate, la cacciatrice credeva di essere la favorita d'un tiranno.
Proprio come con l'artigiano errante che le aveva offerto un usignolo meccanico d'oro puro, implorando per la sua vita.
Entrambe le sue mani vennero recise dal vento freddo e tagliente del suo re, affinché un simile giocattolo non fosse mai più creato per il diletto altrui.

Quando la stirpe, a lungo immersa nell'ignoranza, s'inchinò al vento adirato, offrendola come sacrificio al re della torre,
la cacciatrice, che un tempo si posava con i gufi sui rami secchi e danzava con i falchi attraverso le pianure,
non sapeva che il Signore del vento, temuto da tutti, l'avrebbe elevata al ruolo di consigliera prediletta, tant'era abile con l'arco.
Prima d'incontrare il suo re non aveva mai conosciuto la tenerezza dell'amore, né il dolore lancinante dell'odio.
Prima d'incontrare il suo re, nessun cuore umano aveva mai palpitato nel petto della cacciatrice che calcava le pianure.

Se esistono persone nate con sogni di gentilezza e libertà, bramando di squarciare con il loro canto il muro di desolazione forgiato dal vento,
e se persino gli dèi possono essere intrappolati dalla propria illusione e presunzione, condannati ad annegare nel sogno sterile chiamato eternità,
allora devono esistere anche coloro che nascono nel bisogno, capaci solo di riempire i loro cuori vuoti con cieca devozione.

"Mio amato Signore... Nessuno mi ha mai mostrato sogni gentili tranne te...
Né il bacio delle onde sulla sabbia, né l'abbraccio silvestre della terra verdeggiante."

Il vento feroce non riflette mai la sofferenza delle formiche nascoste,
e lei non vedeva altro che la sagoma solitaria del Dio re.
Per il suo maestro e salvatore, che le aveva insegnato il significato dell'amore,
era giusto che quegli occhi paurosi e pieni d'odio venissero spenti.

Tuttavia...

Anche se lei avesse offerto al suo re innumerevoli vittorie,
trafitto svariate gole nelle sue prigioni,
portato alla rovina ogni villaggio di ribelli,
o sussurrato gentilmente al suo orecchio infinite volte...
Il re, dall'alto del suo trono in cima alla torre, incoronato dal vento feroce,
che disprezzava, opprimeva e favoriva ciascuno dei suoi sudditi,
non avrebbe mai riversato su di lei l'amore di cui parlava.
Non era mai stato avaro nell'amore donato alla gente comune...
Quel vento feroce, in grado di lacerare la carne mortale.

Risvegliata da una devozione cieca, si rese conto di essere l'unica dei due a parlare con sincerità.
Fin dal primo incontro, e per tutti i giorni che seguirono,
l'immagine di lei non si riflesse mai nelle profondità degli occhi di lui.

Se nemmeno le danze offerte sotto il velo del vento e i dolci sussurri erano riusciti a conquistare una sua sfuggevole occhiata,
né tutta la gloria insanguinata e il piacere del massacro avevano attirato la sua attenzione...

Allora il suo sguardo si sarebbe soffermato per sempre nel momento in cui s'era impresso su di lei.
Questo era l'unico modo per ripagare l'amore del re,
l'unico gesto degno di essere definito realmente "amore".
Poiché lui parlava d'amore, ma era accompagnato solo da venti taglienti.

"Mio amato Signore...Il mio cuore non amerà nessun altro tranne te.
Quindi ti prego, guarda soltanto me, e nessun altro eccetto me."

Così parlò una mortale, che non aveva mai conosciuto l'amore, a un dio che non era in grado di conoscerlo.
Persino quando si distrussero a vicenda, nessuno dei due aveva mai veramente conosciuto il cuore dell'altro.