
Le lame di ferro non riusciranno a fenderlo, né la prigionia delle pietre a relegarlo.
Il vento non teme il futuro: si limita a soffiare nella sua stessa direzione.
O tiranno addolorato, non importa quanto sangue macchierà le tue mani,
fintanto che il vento continuerà a soffiare, non potrai rivendicare la libertà del canto."

Mentre la tempesta imperversava davanti al trono divino, il fragile giovane suonò le corde della sua lira per l'ultima volta.
La melodia, un tempo suonata solo nell'ombra di vicoli bui, infondendo coraggio agli oppressi,
era ora temprata da anni spossanti di conflitti. Era stata forgiata in una sfida ruggente, una tempesta che nessuna bufera avrebbe potuto squarciare.

Se la carne mortale non era in grado di trascendere il trono degli dèi, se il canto di "quel momento" non poteva fermare la mano della calamità,
allora bisognava lasciare che i desideri di innumerevoli di quei "momenti" si unissero al desiderio di libertà che riecheggiava attraverso innumerevoli epoche...
Che l'odio agghiacciante di un singolo istante si dissolvesse nella lunga distesa del Tempo, come petali in balia della brezza.

In un singolo, straordinario momento, il giovane, il cui stesso corpo era divenuto lo strumento, suonò le corde che un tempo appartenevano esclusivamente alla Signora del Tempo.
Persino la Madre dei Mille Venti ne rimase colpita, prima di posare i suoi occhi per un breve momento sulle desolate terre del Nord.
Quella tempesta violenta e fugace si è ora trasformata in una poesia millenaria di vento e colori,
in brezze che accarezzano sorgenti cristalline e vini fruttati e profumati, nei canti lontani dei pini e nelle melodie pastorali attraverso campi verdeggianti.
Divenne la spada che trafisse sia il sangue reale che i draghi maligni; divenne solenni giuramenti del passato e sospiri di amanti.
All'alba, la sinfonia di mille anni suonò la sua prima nota.
Il suo nome è Mondstadt, e tutti coloro che custodiscono la libertà nei loro cuori sono i suoi musicisti.

Ma la carne e il sangue di colui che per primo aveva pizzicato le corde non potevano sostenere il peso del canto di una nazione.
La grandiosa sinfonia, evocando il potere usurpato del tempo, versò la furia ardente di un momento in un istante millenario.
Il corpo del bardo cadde con la torre che crollava, e il nome che avrebbe dovuto perdurare fu spazzato via dai venti del tempo...
Come neve caduca che si scioglie con l'alito della primavera, perduta oltre ogni richiamo di memoria e voce.
Solo quello spiritello dei venti, nel giorno in cui la Signora del tempo e del vento rinunciò ai suoi poteri,
rivendicò silenziosamente un barlume del passato, insieme al nome che nemmeno l'inversione del tempo avrebbe potuto salvare.

"Mio caro amico, accogli questa brezza millenaria, e con essa un anelito di gioia e sogni di libertà.
Non piangere per me. Finché i venti continueranno a soffiare, la gente canterà della sua speranza per il domani, come un tempo ho fatto anch'io."